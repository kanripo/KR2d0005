# -*- mode: mandoku-view; -*-
#+TITLE: 古史
#+DATE: 2015-08-24 22:27:58.047889
#+PROPERTY: ID KR2d0005
#+PROPERTY: BASEEDITION WYG    
#+PROPERTY: JUAN 卷二十七
<pb:KR2d0005_WYG_027-1a>¶
欽定四庫全書¶
　古史卷二十七　　　　　　宋　蘇轍　撰¶
　　曹子臧呉季札列傳第四¶
曹子臧者曹宣公之庻子也名欣時宣公之十九年會¶
諸侯伐秦而卒于師曹人使公子負芻守使欣時逆公¶
之喪負芻殺其世子而自立諸侯將討之宣公旣𦵏子¶
臧欲亡去國人皆將從之負芻懼告罪且請焉子臧反¶
而置其邑負芻之二年諸侯來討執而歸之京師將以¶
<pb:KR2d0005_WYG_027-1b>¶
子臧見王而立之子臧辭曰志有之聖逹節次守節下¶
失節爲君非吾節也雖不能聖敢失守乎遂逃奔宋眀¶
年曹人告於晉請歸負芻而反欣時晉侯謂子臧反吾¶
歸而君子臧反曹伯歸子臧盡置其邑與卿而不岀孔¶
子善之故於負芻之歸也書曰曹伯歸自京師春秋諸¶
侯失地必名於其反也書曰自某歸于某曹伯不名而¶
書曰歸自京歸言無與争國者也其後二十年而呉季¶
子稱子臧之義譲其兄諸樊呉季札者呉子壽夢之幼¶
<pb:KR2d0005_WYG_027-2a>¶
子也兄弟四人長曰諸樊次曰餘祭次曰夷昧次曰季¶
札季札賢父欲立之季札譲不可則立諸樊諸樊既除¶
喪復欲立季札季札辭曰曹宣公之卒也諸侯與曹人¶
不義曹君將立子臧子臧去之以成曹君君子曰能守¶
節君義嗣也誰敢干君有國非吾節也札雖不才願附¶
於子臧之義以無失節固立之棄其室而耕乃舎之諸¶
樊十三年卒有命立餘祭欲以次必致國於季子餘祭¶
四年卒夷末立使季子聘於上國至魯說叔孫穆子曰¶
<pb:KR2d0005_WYG_027-2b>¶
子其不得死乎好善而不能擇人吾聞君子務在擇人¶
吾子爲魯宗卿而任其大政不愼舉何以堪之請觀於¶
周樂使工爲之歌周南召南曰羙哉始基之矣猶未也¶
然勤而不怨矣爲之歌&KR0385;鄘衛曰羙哉憂而不困者也¶
吾聞衛康叔武公之徳如是是其衛風乎爲之歌王曰¶
羙哉思而不懼其周之東乎爲之歌鄭曰羙哉其細已¶
甚民弗堪也是其先亡乎爲之歌齊曰羙哉泱泱乎大¶
風也哉表東海者其太公乎國未可量也爲之歌豳曰¶
<pb:KR2d0005_WYG_027-3a>¶
羙哉蕩乎樂而不滛其周公之東乎爲之歌秦曰此之¶
謂夏聲夫能夏則大大之至也其周之舊乎爲之歌魏¶
曰羙哉渢渢乎大而婉儉而易行以德輔此則盟主也¶
爲之歌唐曰思深哉其有陶唐氏之遺民乎不然何憂¶
之逺也非令德之後誰能若是爲之歌陳曰國無主其¶
能乆乎自鄶以下無譏焉爲之歌小雅曰羙哉思而不¶
貳怨而不言其周德之衰乎猶有先王之遺民焉爲之¶
歌大雅曰廣哉熈熈乎曲而有直體其文王之德乎爲¶
<pb:KR2d0005_WYG_027-3b>¶
之歌頌曰直而不倨曲而不屈邇而不偪逺而不擕遷¶
而不滛復而不厭哀而不愁樂而不荒用而不匱廣而¶
不宣施而不費取而不貪處而不底行而不流五聲和¶
八音平節有度守有叙盛德之所同也見舞象箾南籥¶
者曰羙哉猶有憾見舞大武者曰羙哉周之盛也其若¶
此乎見舞韶濩者曰聖人之𢎞也而猶有慚德聖人之¶
難也見舞大夏者曰羙哉勤而不德非禹其誰能修之¶
見舞韶箾者曰徳至矣哉大矣如天之無不幬也如地¶
<pb:KR2d0005_WYG_027-4a>¶
之無不載也雖甚盛徳其蔑以加於此矣觀止矣若有¶
他樂吾不敢請已遂聘於齊說晏平仲謂之曰子速納¶
邑與政無邑無政乃免於難齊國之政將有所歸未獲¶
所歸難未歇也故晏子因陳桓子以納政與邑是以免¶
於欒髙之難聘於鄭見子産如舊相識與之縞帶子産¶
獻紵衣焉謂子産曰鄭之執政侈難將作矣政必及子¶
子爲政慎之以禮不然鄭國將敗適衛說蘧瑗史狗史¶
鰌公子荆公叔發公子朝曰衛多君子未有患也自衛¶
<pb:KR2d0005_WYG_027-4b>¶
如晋將宿於戚聞鐘聲焉曰異哉吾聞之也辯而不德¶
必加於戮夫子獲罪於君以在此懼猶不足而又何樂¶
夫子之在此也猶燕之巢於幕上君又在殯而可以樂¶
乎遂去之文子聞之終身不聽琴瑟適晋說趙文子韓¶
宣子魏獻子曰晋國其萃於三族乎說叔向將行謂叔¶
向曰吾子勉之君侈而多良大夫皆富政將在家吾子¶
好直必思自免於難季子之初使過徐徐君好其寳劒¶
口弗敢言季子心知之爲使上國未獻也及還至徐徐¶
<pb:KR2d0005_WYG_027-5a>¶
君已死遂解劔懸之徐君冢樹而去從者曰徐君死矣¶
尚誰予季子曰始吾心已許之豈以死背吾心哉夷昧¶
十七年卒呉人將以先君之命立季子季子逃去吳人¶
乃立夷昧之子僚諸樊之子光以僚之立也不順陰飬¶
死士欲以爲亂僚立十二年將因楚平王之䘮伐楚復¶
使季子岀聘以觀諸侯季子至齊而長子死葬於嬴慱¶
之間孔子聞之曰延陵季子呉之習於禮者也徃吊而¶
觀焉坎深不至於泉歛以時服旣葬而封廣輪揜坎其¶
<pb:KR2d0005_WYG_027-5b>¶
高可隐左袒右旋而號者三曰骨肉歸復於土䰟氣無¶
不之也已而遂行孔子曰延陵季子之於禮也其合矣¶
乎及季子歸則光已弑僚矣季子復命哭墓復位而待¶
曰茍先君無廢祀民人無廢主社稷有奉國家無傾乃¶
吾君也吾誰敢怨哀死事生以待天命非我生亂立者¶
從之古之道也季子復事闔廬夫差年九十餘楚子期¶
伐陳吴使季子救之季子謂子期曰二君不務德而力¶
爭諸侯民何罪我請退以爲子名務德而安民乃還後¶
<pb:KR2d0005_WYG_027-6a>¶
十二年而吳亡季子蓋已沒矣¶
蘇子曰春秋之際世不知義而以權利為貴雖齊桓晉¶
文皆以爭國成名者也如子臧之於曹季子之於吳皆¶
有可取之義棄而不顧而况於爭乎予髙二子之義欲¶
考其行事而子臧反國而致事事不復見季子事吳九¶
十餘年觀其掛劔於墓不以死背其心葬子嬴愽不以¶
恩累其志引兵避楚不以名害其徳蓋其所以養心者¶
至矣雖禄之天下將有所不受而況於吳乎彼其所養¶
<pb:KR2d0005_WYG_027-6b>¶
者誠重故也¶
　¶
　¶
　¶
　¶
　¶
　¶
　古史卷二十七¶
